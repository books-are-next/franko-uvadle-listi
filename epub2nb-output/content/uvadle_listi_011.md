---
title: ''
contentType: prose
---

Ano, tys jediná pravdivá láska moje,

_ta, jež se v životě nemůže naplnit.  
Tys nejtajnější vzruch, který mi bez pokoje  
vždy těžce vzdouvá hruď a nesmí najít lid._

_Tys nejkrásnější zpěv, který se jenom zdává  
a který pro sebe dosud slov nenašel.  
Ty jsi ten velký čin, ty jsi ta velká sláva,  
o kterou bych se bil, kdybych dost víry měl._

_Jak lásku zmarněnou, jak touhu bez odvety,  
jak zpěv, jenž nedozněl, jak heroické vzněty,  
jako to nejvyšší, co duši napájí,_

_jak žár, jenž ohřívá a také upaluje,  
jak smrt, jež zabíjí i muka ukracuje,  
tak, moje krásko, též já tebe miluji._
