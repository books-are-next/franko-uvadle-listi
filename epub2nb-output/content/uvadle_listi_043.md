---
title: Taková malá, drobná věc,
contentType: poetry
---

<section>

_studená, třpytící se…  
Jen stisk… jen mžik… a nakonec  
ta krev, až vyvalí se…  
Lehounký sten… pár tichých vět…  
a pozdrav u bran věčna…  
Toť celý lék, jenž skončí hned  
má muka nekonečná._

</section>

<section>

_Do této malé věci teď  
nabíjím malou střelu  
a místo milé naposled  
ji vroucně tisknu k tělu.  
Jen stisk… jen mžik… a tichý zvuk,  
jako když zhasne svíce.  
A v srdci dozní prudký tluk  
a pouta rozlomí se._

</section>

<section>

_Jen stisk… jen mžik… to že je hřích?  
Proč se tak mučit stále?  
Jsem prázdný ořech… k čemu bych  
tu překážet měl dále?  
Když zašlo jádro, nač má žít  
zející skořepina?  
Jen stisk… jen mžik… A najdu klid,  
Až na mne padne hlína._

</section>
