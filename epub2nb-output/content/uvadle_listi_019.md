---
title: ''
contentType: prose
---

Přízrak

> Studená noc. Pomalu, těžce, tiše  
> vlhký sníh padá, padá do ulic.  
> Jakýsi smutek, stesk, v němž krchov dýše,  
> naklání ze tmy svoji bledou líc.

> Lucerny hoří. Kolem lamp se těsná  
> roj světlých kol a na všem chvěje se  
> krvavý přísvit. Drožky jak stín ze sna  
> se míhají a mizí bezhlese.

> Večerní ulice je ještě plná:  
> cylindry pánů, kožešiny dam  
> a cáry chudáků jak pestrá vlna  
> se hlučně valí hned sem a hned tam.

> A já v tom davu, smutný, osamělý,  
> též trpně pluji, jako bych si přál  
> prchnout svým myšlenkám — a přitom celý  
> ten neústupný žal jde se mnou dál.

> Jak tonoucí, který už ztrácí síly  
> a lapá po větévce, po stéble,  
> hleděl jsem na ten pestrý proud už chvíli  
> a hledal blízkou tvář, tvář přítele.

> Náhle jsem strnul, jako když mi krutě  
> něčí pěst sevře hrdlo ze všech sil.  
> Ač jsem chtěl prchat, stál jsem nepohnutě,  
> jak by mě těžkým kyjem omráčil.

> Nebyl to kyj! To jen se mihla vřavou  
> přede mnou žena štíhlé postavy.  
> A vtom se ohlédla a kývla hlavou  
> na muže, který přešel kolem ní.

> Znovu se ohlédla. Pár velkých očí,  
> hlubokých, temných jak ta noční tma,  
> se setkal s mými a pak v bezdné noci  
> zas pohasl. Dvojice zmizela.

> Stál jsem jak sloup. Vír lidí, nocí hnaný,  
> mnou lomcoval a strkal zas a zas.  
> Ale já necítil chlad ani rány,  
> jako by plamen vědomí už zhas.

> „Ona!“ Z úst jen to slovo vytrysklo mně —  
> a mělo v sobě strašnou magii.  
> „Ona!“ A toto slůvko přitisklo mě  
> jak těžký mlýnský kámen na šíji.

> Ona, to krásné poupě anemóny,  
> jejíž květ uměl vždy mě potěšit,  
> jejíž dech byl tak čarovný, tak vonný,  
> že jím jsem dosud, dosud celý zpit!

> Ona, jíž chtěl jsem obětovat všecko,  
> poklady duše, citů, myšlení,  
> jíž bych i stopy líbal jako děcko  
> a v níž jsem viděl krásu, cíl svých dní!

> Ta, která mohla slovem, slůvkem pouze  
> génia, reka ze mne učinit  
> a naučit mě nejkrásnější touze  
> a darovat mi naději a klid,

> ta, která v rukou klíče k ráji měla —  
> ta hodila ty klíče do bažin  
> a pravé slovo říci neuměla…  
> Zda cítí v duši výčitky svých vin?

> Ne slovem — gestem, chladným bleskem očí  
> mě svrhla do bezedné hlubiny.  
> Řítím se… Padám… Prudký vír mnou točí.  
> Na jeho dně však… vidím zas jen ji!

> Stůj, přízraku! A řekni, jaký osud  
> tě náhle srazil z výšin štěstí v kal?  
> Kdo směl ten květ, tak nádherný až dosud,  
> zašlapat v prach — a proč to udělal?

> Byl to hlad, zima, samota, jež bolí,  
> žízeň, jež mučí, pálí u srdce  
> a sklání vůli jako vítr stvoly,  
> co vyhnalo tě na trh ulice?

> Stůj! Počkej přec! Já bych ti porozuměl!  
> Můj vroucí cit, ten dosud nezemřel!  
> Ten by ty klíče z bahna vynést uměl,  
> ten by náš zavřený ráj otevřel…

> Neslyší… Zmizela s ním v hloubi noci,  
> leč její tvář jak nůž mi v srdci tkví…  
> Ó kéž by byly slepé ty mé oči,  
> to bych teď neměl v duši tolik tmy!

_Vídeň, 6. listopadu 1892_
