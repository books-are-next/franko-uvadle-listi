---
title: Přízrak
contentType: poetry
---

<section>

_Studená noc. Pomalu, těžce, tiše  
vlhký sníh padá, padá do ulic.  
Jakýsi smutek, stesk, v němž krchov dýše,  
naklání ze tmy svoji bledou líc._

</section>

<section>

_Lucerny hoří. Kolem lamp se těsná  
roj světlých kol a na všem chvěje se  
krvavý přísvit. Drožky jak stín ze sna  
se míhají a mizí bezhlese._

</section>

<section>

_Večerní ulice je ještě plná:  
cylindry pánů, kožešiny dam  
a cáry chudáků jak pestrá vlna  
se hlučně valí hned sem a hned tam._

</section>

<section>

_A já v tom davu, smutný, osamělý,  
též trpně pluji, jako bych si přál  
prchnout svým myšlenkám — a přitom celý  
ten neústupný žal jde se mnou dál._

</section>

<section>

_Jak tonoucí, který už ztrácí síly  
a lapá po větévce, po stéble,  
hleděl jsem na ten pestrý proud už chvíli  
a hledal blízkou tvář, tvář přítele._

</section>

<section>

_Náhle jsem strnul, jako když mi krutě  
něčí pěst sevře hrdlo ze všech sil.  
Ač jsem chtěl prchat, stál jsem nepohnutě,  
jak by mě těžkým kyjem omráčil._

</section>

<section>

_Nebyl to kyj! To jen se mihla vřavou  
přede mnou žena štíhlé postavy.  
A vtom se ohlédla a kývla hlavou  
na muže, který přešel kolem ní._

</section>

<section>

_Znovu se ohlédla. Pár velkých očí,  
hlubokých, temných jak ta noční tma,  
se setkal s mými a pak v bezdné noci  
zas pohasl. Dvojice zmizela._

</section>

<section>

_Stál jsem jak sloup. Vír lidí, nocí hnaný,  
mnou lomcoval a strkal zas a zas.  
Ale já necítil chlad ani rány,  
jako by plamen vědomí už zhas._

</section>

<section>

_„Ona!“ Z úst jen to slovo vytrysklo mně —  
a mělo v sobě strašnou magii.  
„Ona!“ A toto slůvko přitisklo mě  
jak těžký mlýnský kámen na šíji._

</section>

<section>

_Ona, to krásné poupě anemóny,  
jejíž květ uměl vždy mě potěšit,  
jejíž dech byl tak čarovný, tak vonný,  
že jím jsem dosud, dosud celý zpit!_

</section>

<section>

_Ona, jíž chtěl jsem obětovat všecko,  
poklady duše, citů, myšlení,  
jíž bych i stopy líbal jako děcko  
a v níž jsem viděl krásu, cíl svých dní!_

</section>

<section>

_Ta, která mohla slovem, slůvkem pouze  
génia, reka ze mne učinit  
a naučit mě nejkrásnější touze  
a darovat mi naději a klid,_

</section>

<section>

_ta, která v rukou klíče k ráji měla —  
ta hodila ty klíče do bažin  
a pravé slovo říci neuměla…  
Zda cítí v duši výčitky svých vin?_

</section>

<section>

_Ne slovem — gestem, chladným bleskem očí  
mě svrhla do bezedné hlubiny.  
Řítím se… Padám… Prudký vír mnou točí.  
Na jeho dně však… vidím zas jen ji!_

</section>

<section>

_Stůj, přízraku! A řekni, jaký osud  
tě náhle srazil z výšin štěstí v kal?  
Kdo směl ten květ, tak nádherný až dosud,  
zašlapat v prach — a proč to udělal?_

</section>

<section>

_Byl to hlad, zima, samota, jež bolí,  
žízeň, jež mučí, pálí u srdce  
a sklání vůli jako vítr stvoly,  
co vyhnalo tě na trh ulice?_

</section>

<section>

_Stůj! Počkej přec! Já bych ti porozuměl!  
Můj vroucí cit, ten dosud nezemřel!  
Ten by ty klíče z bahna vynést uměl,  
ten by náš zavřený ráj otevřel…_

</section>

<section>

_Neslyší… Zmizela s ním v hloubi noci,  
leč její tvář jak nůž mi v srdci tkví…  
Ó kéž by byly slepé ty mé oči,  
to bych teď neměl v duši tolik tmy!_

</section>

<section>

> _Vídeň, 6. listopadu 1892_

</section>
