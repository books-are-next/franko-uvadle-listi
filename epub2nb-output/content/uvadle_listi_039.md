---
title: ''
hiddenTitle: true
contentType: poetry
---

<section>

_Písni, mé ubohé střelené ptáče,_

_také ty najdeš svůj klid.  
Dost toho sténání, dost toho pláče,  
už je čas zmlknout a jít._

</section>

<section>

_Dost toho prošení o soucit v lásce,  
dost toho jitření ran.  
Při každé sloce a při každé řádce  
lije se krev jako daň._

</section>

<section>

_Při každé sloce a při každé řádce  
slábne tvůj zvuk a tvůj spád…  
Písni, už budeš pít hoře jen krátce,  
už budeš navždycky spát._

</section>
