---
title: ''
contentType: prose
---

Písni, mé ubohé střelené ptáče,

_také ty najdeš svůj klid.  
Dost toho sténání, dost toho pláče,  
už je čas zmlknout a jít._

_Dost toho prošení o soucit v lásce,  
dost toho jitření ran.  
Při každé sloce a při každé řádce  
lije se krev jako daň._

_Při každé sloce a při každé řádce  
slábne tvůj zvuk a tvůj spád…  
Písni, už budeš pít hoře jen krátce,  
už budeš navždycky spát._
