---
title: ''
contentType: prose
---

<section>

Jak zvíře v jařmu táhnu dál den ze dne

_svůj těžký pluh až na konečnou mez;  
řeřavím ohněm, který zvolna bledne,  
a zahořet už nemám sílu dnes…_

</section>

<section>

_Zemřely touhy jinošského ducha,  
vyschl ten pramen mladých iluzí;  
má slova jsou jen rezavá a suchá,  
nastala pro mne doba chudých žní…_

</section>

<section>

_Chudičkých! Sil jsem málo, a to ještě,  
jak se zdá, ne dost dobrým osivem.  
A čas se hnal! Teď přišly chladné deště  
a hvězdy věští těžký podzim všem…_

</section>
