---
title: ''
hiddenTitle: true
contentType: poetry
---

<section>

_Ach ty žale, žale,_

stále tíž tě cítím!  
Pustil jsem svou holubičku,  
už ji nezachytím!

</section>

<section>

Když tu byla blízko,  
já ji nepřilákal,  
a teď abych bez ustání  
v hloubi srdce plakal.

</section>

<section>

Když tu byla blízko,  
já ji nechtěl lekat,  
ale že tak brzy prchne,  
kdo to mohl čekat?

</section>

<section>

A když nenávratně,  
navždy uletěla,  
odnesla mi, vzala s sebou  
i mou duši z těla.

</section>

<section>

Vzala moje snění,  
naděje a štěstí,  
tak jak bere s sebou jaro  
kvítí kolem cesty.

</section>
