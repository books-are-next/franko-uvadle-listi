---
title: ''
contentType: prose
---

<section>

V Přemyšlu nad zeleným proudem Sanu

_na mostě stál jsem v těžkých myšlenkách,  
v myšlenkách na tebe, ty moje duše,  
na štěstí, jež se jako paprsek  
zjevilo, usmálo a zmizelo  
a po němž zbylo jen to věčné hoře.  
A vzpomněl jsem si na vyprávění,  
jež jsem v tom kraji slyšel od lidu._

</section>

<section>

_Bylo to v zimě; přes zelený San  
se klenul jako most třpytivý led  
a na něm hladká cesta pro saně._

</section>

<section>

_V neděli jednou, právě o polednách,  
šli lidé ze mše. Slunce svítilo,  
sníh jiskřil a houf lidu, hlučící  
veselým hovorem, pustil se k Sanu._

</section>

<section>

_Za Sanem v dálce, v zasněžené pláni  
se mihl černý bod: zazněly zvonce,  
do zmrzlé země bijí kopyta,  
ujetou cestou v cvalu žene se  
nádherné čtyrspřeží. Kov postrojů  
se blyští na slunci; jak vichřice  
letí ten kočár a jak pistole  
práská bič vozky…  
            Chudý selský lid  
u břehu hledí na to zjevení  
a užasne. Kdo by to mohl být?  
Takový kočár s takovými koňmi  
tu ještě neviděli. Nikdo z nich,  
ať starý nebo mladý, nevěděl,  
kdo to tak pádí, odkud, proč a kam._

</section>

<section>

_Čtyrspřeží, aniž chvilku stanulo,  
vletělo na led. Křišťálová plocha  
jen tupě zasténala, kopyta  
na ledě zazvonila, zmrzlý sníh  
zaskřípal ostře pod železem kol.  
Vozkův bič zapráskal a spřežení  
se hnalo dál jak vichr.  
            Pojednou  
však vprostřed řeky, kde led přikrývá  
nejhlubší víry, cosi řachlo — jednou,  
jen jednou cosi řachlo! V ledu zel  
veliký, jako vyříznutý kruh  
a čtyrspřeží i kočár se svým vozkou  
a celým nákladem se jako sen,  
jak světlý přelud rázem propadl.  
Jen San se zachechtal jak ďábel  
a olízl. Jen zelenavá voda  
se velkou vlnou vyhrnula na led  
a zase stáhla do tajemných hloubek:  
po koních, po kočáře ani sled!_

</section>

<section>

_A nikdo z lidí nikdy nezvěděl,  
kdo to tak pádil, odkud, proč a kam.  
Nikdo se nikdy po nich nezeptal  
a v řece také nikdo nenašel  
z nich ani trosku. Kdyby někdo viděl  
ten _zázrak_ sám a neměl na sto svědků,  
sám by si časem přestal asi věřit,  
sám by se časem v duchu utvrdil,  
že to byl sen.  
            A to je moje drama!  
Nebýt těch roků dlouhých těžkých muk,  
palčivých strastí, slz a třeštění,  
ztupělých rezignací, vzteklých revolt  
utýraného srdce, i já sám —  
když vzpomenu na naše setkání  
a na ten krátký zásvit naděje,  
v níž jsem žil tenkrát — bych dnes přísahal,  
že to byl sen, legenda od Sanu._

</section>
