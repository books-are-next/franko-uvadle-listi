---
title: ''
hiddenTitle: true
contentType: poetry
---

<section>

_Matičko moje milovaná!_

V nešťastný čas, v neblahou hodinu  
přivedla jsi mě na tento svět!

</section>

<section>

Počala jsi mě v smrtelném hříchu,  
proklel mě někdo ve tvém životě,  
nebo se mi jen osud tak posmívá?

</section>

<section>

Nedalas mi, máti, čarovnou krásu,  
nedalas mi sílu rozmetávat zdi,  
nedalas mi ani urozený rod.

</section>

<section>

Pustilas mě do světa jako sirotu  
a navíc dalas mi v úděl tři neštěstí,  
tři těžká neštěstí, kterých se nezbavím.

</section>

<section>

To první neštěstí je měkké srdce,  
měkké a citlivé srdce zpěváka,  
srdce žádostné krásy a dobroty.

</section>

<section>

To druhé neštěstí, to je můj nízký rod,  
ten pohrdaný rod a obezděný svět,  
ten otrávený chléb a beze slávy hrob.

</section>

<section>

A třetí neštěstí je hrdá duše,  
co nechce nikoho pustit do sebe:  
jak oheň za branou sama se spaluje.

</section>

<section>

Matičko moje milovaná!  
Neteskni kvůli mně, neplač v samotě,  
neklň, až uslyšíš, co jsem to udělal.

</section>

<section>

Netrap se, že musíš dožívat sama,  
že musíš sama uléhat do hrobu,  
že ti nebude mít kdo oči zatlačit.

</section>

<section>

Neproklej své slabé, ubohé dítě.  
Dokud jsem mohl, táhl jsem tu káru,  
teď jsem se zlomil a sešel z cesty.

</section>

<section>

Nemohu zastavit, nemohu zadržet,  
co se jak černý mrak stahuje na mne,  
co jako bouře z daleka hřmí.

</section>

<section>

Nechci být na světě jenom překážkou,  
nechci zešílet a stát se zvířetem,  
raději temnou noc, když nesmím jasem jít!

</section>
