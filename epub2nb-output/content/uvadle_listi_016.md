---
title: ''
hiddenTitle: true
contentType: poetry
---

<section>

_Kolikrát se mi objevuje v snech,_

milá, tvůj obraz, plný toho světla,  
jímž zářil kdysi v mladých, jarních dnech,  
v dobách, kdy láska nejkrásněji kvetla.

</section>

<section>

Sklání se ke mně, zahání z mých snů  
všechno, co tíží, a já rozechvěle  
zas hledím do těch smutných pohledů,  
pro něž mi tenkrát pěnila krev v těle.

</section>

<section>

A pak mi k srdci, které prudce bije,  
dá ten stín ruku studenou jak zmije  
a ztiší muka, jež je štvou jak chrt.

</section>

<section>

Dívám se mlčky, nepohnutě, tiše  
na ten tvůj stín a on mi ze své výše  
očima říká: „Pst! Spi! Jsem tvá smrt!“

</section>
