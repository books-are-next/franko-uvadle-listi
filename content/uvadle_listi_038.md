---
title: ''
contentType: prose
---

Matičko moje milovaná!

_V nešťastný čas, v neblahou hodinu  
přivedla jsi mě na tento svět!_

_Počala jsi mě v smrtelném hříchu,  
proklel mě někdo ve tvém životě,  
nebo se mi jen osud tak posmívá?_

_Nedalas mi, máti, čarovnou krásu,  
nedalas mi sílu rozmetávat zdi,  
nedalas mi ani urozený rod._

_Pustilas mě do světa jako sirotu  
a navíc dalas mi v úděl tři neštěstí,  
tři těžká neštěstí, kterých se nezbavím._

_To první neštěstí je měkké srdce,  
měkké a citlivé srdce zpěváka,  
srdce žádostné krásy a dobroty._

_To druhé neštěstí, to je můj nízký rod,  
ten pohrdaný rod a obezděný svět,  
ten otrávený chléb a beze slávy hrob._

_A třetí neštěstí je hrdá duše,  
co nechce nikoho pustit do sebe:  
jak oheň za branou sama se spaluje._

_Matičko moje milovaná!  
Neteskni kvůli mně, neplač v samotě,  
neklň, až uslyšíš, co jsem to udělal._

_Netrap se, že musíš dožívat sama,  
že musíš sama uléhat do hrobu,  
že ti nebude mít kdo oči zatlačit._

_Neproklej své slabé, ubohé dítě.  
Dokud jsem mohl, táhl jsem tu káru,  
teď jsem se zlomil a sešel z cesty._

_Nemohu zastavit, nemohu zadržet,  
co se jak černý mrak stahuje na mne,  
co jako bouře z daleka hřmí._

_Nechci být na světě jenom překážkou,  
nechci zešílet a stát se zvířetem,  
raději temnou noc, když nesmím jasem jít!_
