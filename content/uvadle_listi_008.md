---
title: ''
contentType: prose
---

Nemám strach z Boha, nemám strach z běsů,

> účet mé duše je dosud čistý;  
> Nemám strach z vlků z hlubokých lesů,  
> ač nejsem v střelbě kdovíjak jistý.

> Nemám strach z králů vládnoucích meči,  
> třebaže mají vojska a děla;  
> nemám strach z lidských pomluv a řečí,  
> ač někdy vyrvou i duši z těla.

> A tvého hněvu, má holubičko,  
> toho se věru nelekám taky:  
> miluji tvoje ruměné líčko  
> i tvoje hněvně jiskřící zraky.

> Ale když stesk a smutek jak mračno  
> ulehnou na ty překrásné líce,  
> když se tvá drobná ústečka začnou  
> bolestně svírat a žalně chvít se,

> když ti tak vzlykne výčitka v hlase,  
> když ti tak klesnou bez vlády ruce,  
> když pohled plný zoufalství zase  
> jako by prosil o pomoc v muce,

> tu mě vždy sevře u srdce kdesi  
> do kleští úzkost, strach, který zebe:  
> ta němá bolest, ta mě víc děsí  
> než všechny hromy a blesky nebe.
