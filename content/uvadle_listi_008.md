---
title: ''
hiddenTitle: true
contentType: poetry
---

<section>

_Nemám strach z Boha, nemám strach z běsů,_

_účet mé duše je dosud čistý;  
Nemám strach z vlků z hlubokých lesů,  
ač nejsem v střelbě kdovíjak jistý._

</section>

<section>

_Nemám strach z králů vládnoucích meči,  
třebaže mají vojska a děla;  
nemám strach z lidských pomluv a řečí,  
ač někdy vyrvou i duši z těla._

</section>

<section>

_A tvého hněvu, má holubičko,  
toho se věru nelekám taky:  
miluji tvoje ruměné líčko  
i tvoje hněvně jiskřící zraky._

</section>

<section>

_Ale když stesk a smutek jak mračno  
ulehnou na ty překrásné líce,  
když se tvá drobná ústečka začnou  
bolestně svírat a žalně chvít se,_

</section>

<section>

_když ti tak vzlykne výčitka v hlase,  
když ti tak klesnou bez vlády ruce,  
když pohled plný zoufalství zase  
jako by prosil o pomoc v muce,_

</section>

<section>

_tu mě vždy sevře u srdce kdesi  
do kleští úzkost, strach, který zebe:  
ta němá bolest, ta mě víc děsí  
než všechny hromy a blesky nebe._

</section>
