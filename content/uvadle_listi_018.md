---
title: ''
hiddenTitle: true
contentType: poetry
---

<section>

_Ach mé štěstí, nevyčítám ti to,_

jako matka vedlo jsi mě v žití.  
Má-li pole rodit dobré žito,  
musí z něho rádlo vyrvat kvítí.

</section>

<section>

Těžce skřípe rádlo v hroudách země  
a ty květy naříkají, rvány…  
Srdce puká, rty se stáhly němě,  
duše zírá do zející rány.

</section>

<section>

Ty však jdeš a seješ v široširu  
do těch brázd a do té rány tiše  
nové símě, novou krásnou víru  
a z tvých prsou sladký život dýše.

</section>
