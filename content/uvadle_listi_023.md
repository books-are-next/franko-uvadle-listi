---
title: Poledne\.
contentType: poetry
---

<section>

_Pusto, kam oko dohlédne.  
Kolkolem pro sluch, pro pohled  
ani sled.  
Nevidět jedné živé duše…  
Jen moře trávy vlní se tu,  
zelené, pestré, plné květů,  
a v trávě cvrčci drnčí hluše._

</section>

<section>

_Dál a dál  
přes bystřinu a přes úval  
až tam k těm modrým hřbetům hor  
na obzor  
letí můj zrak a tone v tiši.  
A z plných plic ty vůně dýši  
a cítím, jak se v duši tiší  
starý spor._

</section>

<section>

_Vtom však — slyš!  
Co to je za tlumené štkaní,  
co to zní vzduchem za vzdychání  
blíž a blíž?  
Je to snad vlastní hoře moje?  
Zní to mé srdce bez pokoje?  
Ach ne! To jenom kdesi v dálce  
začal hrát někdo na píšťalce._

</section>

<section>

_Na ten hlas  
mé srdce rázem vzbudilo se zas  
a prostřed toho ráje tiše štkalo  
beze slov.  
To na tebe, má hvězdo, vzpomínalo.  
A k prosté písni na píšťale  
se přidal zlehka v tiché škále  
pláč mých strof._

</section>
