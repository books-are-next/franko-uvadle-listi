---
title: ''
contentType: prose
---

Duše je nesmrtelná! Žije věčně!

_Takový krutý, hrozný výmysl,  
hodný jen Loyoly a Torquemady!  
Srdce mi tuhne, v hlavě se mi tmí!_

_Mít věčně v srdci ten tvůj obličej  
a vědět, že jsi věčně jiného,  
vidět tě stále s ním a mučit se —  
och, to by se mi peklem stal i ráj!_

_Chváliti Tvůrce? Ale zač ho chválit?  
Za to, že ve mně zapálil ten oheň  
a na posměch pak zchystal rozluku?  
Že ukázal mi ráj — a pak jej zavřel?_

_Nechci se ale rouhat Pánu Bohu —  
nač dotýkat se citů věřících?  
A jako herec rozhánět se mečem  
na zástup papírových strašidel?_

_Já nejsem romantik. Dým starých mýtů  
se mi už dávno z hlavy vykouřil.  
Mne nekonejší ani nelekají  
mlhavé přízraky těch dávných věr._

_Vždyť co je Duch? Sám člověk vytvořil  
jej z ničeho a dal mu v každém čase  
a v každé zemi svoji podobu;  
sám dává si v něm pána, tyrana._

_Jen jediné je bez počátku, konce  
vždy živé, mohutné — a to je hmota:  
jediný její atom přetrvá  
veškeré bohy, Astarty a Jahvy._

_Oceán, který vyplňuje prostor  
a ve kterém se občas zdvíhá vír —  
toť naše planetární soustava,  
a ten vír bouří, řve a vzpíná se._

_Jsou na něm vlny — slunce, planety,  
kde kypí myriády molekul,  
a v každé molekule něco sní,  
třpytí se, pění, než se rozpadne._

_To jsou sny lidí, to je vědomí,  
ta molekula prostřed víru hmoty.  
A jednou zajde, vír se zastaví,  
aby se jinde znovu roztočil._

_Bez cíle, navěky ten koloběh  
běží a poběží; roj sluncí, planet  
i nejdrobnějších infuzorií,  
všechno to letí jednou cestou dál._

_Jenom ty malé lidské molekuly,  
ve kterých vězí dílek toho víru,  
dumají, mučí se a touží vždy  
to moře věčna vtěsnat do sebe._

_A vidí věčnost podle vlastních představ,  
svou tvář, svou podobu jí dávají  
a pak se lekají jak děti stínů,  
jež porodila jejich fantazie._

_Já nejsem dítě, nelekám se stínů;  
jak vězeň z domu týrání a trestu  
má duše probíjí se k svobodě,  
věčnému spánku v lůně matky hmoty._

_Má molekula chce se rozplynout,  
chce zhasit jiskru — vědomí, jež bolí,  
tak aby ani zrnko lidskosti  
si s sebou do věčnosti nenesla._
