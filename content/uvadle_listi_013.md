---
title: „Vzdej se všech nadějí!“
contentType: prose
---

<section>

_Jak jsi to mohla povědět tak přímo,  
klidně a tvrdě? Jak to, že se ti  
nezatřás v hrdle hlas? Že tvoje srdce  
úzkostným tlukem nepřehlušilo  
ta strašná slova: „Vzdej se nadějí!“_

</section>

<section>

_Vzdej se všech nadějí! Víš, že ta slova  
jsou nejstrašnější zločin, vražda srdce,  
ducha a myšlenek, těch živoucích —  
i dosud nezrozených? Nehnulo  
se při těch slovech v tobě svědomí?_

</section>

<section>

_Vzdej se všech nadějí! Ó matko země!  
Ó jasné světlo! Noční temnoto!  
Hvězdy a lidé! Čímpak jste vy teď?  
Čím jsem já? Ach, proč nejsem mrtvý prášek?  
Proč nejsem kámen, voda nebo led?_

</section>

<section>

_Potom bych necítil to peklo v prsou,  
v mozku by mi ten nenasytný červ  
už neryl doupata a moje krev  
by věčně nehučela v horečce  
ta strašná slova: „Vzdej se nadějí!“_

</section>

<section>

_Ale ne, nevěřím! Je to jen šalba!  
Živoucí vody jsi mi nalila  
do číše a jen žertem řekla jsi,  
že to je jed. Vždyť proč bys chtěla ty  
zavraždit moji duši a mé tělo?_

</section>

<section>

_Ne, ne, já nevěřím! V ten okamžik,  
kdy mě tvá ústa měla zavraždit,  
tvá bledá tvář, tvé úzkostlivé oči,  
tvé tělo chvějící se mimózy,  
to všecko říkalo: „Ne! Nevěř! Nevěř!“_

</section>

<section>

_Jsi dobrá, upřímná! Ó, moje srdce  
slupkou své hrdosti už neoklameš!  
Už jsem tě pochopil! Jsi dobrá, upřímná!  
Vichřice světa, hoře deziluzí  
tě ale zahalily do mlhy._

</section>

<section>

_A já, já cítím v srdci znovu sílu  
tu mlhu rozehnat a vroucím citem,  
horoucí myšlenkou tě usmířit  
navždycky s životem — a v odpověď  
ti volám: „Nevzdávej se nadějí!“_

</section>
