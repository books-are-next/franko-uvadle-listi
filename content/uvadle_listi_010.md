---
title: ''
contentType: prose
---

Jednou jsme se znenadání

_kdesi sešli náhodou.  
Mluvili jsme spolu, paní,  
tak jak mluví při setkání  
v dálce krajan s krajankou._

_Já jsem se tě něco zeptal —  
nač, to jsem hned zapomněl —  
o knihách jsem cosi brebtal —  
jen to, to jsem nezašeptal,  
co jsem nejvíc říci chtěl._

_Zvolna, tiše, v zamyšlení  
jsi svá slova hledala.  
Zůstali jsme odcizeni  
a ty jsi mi při loučení  
ani ruku nedala._

_Pokývla jsi hlavou pouze  
a jak sen jsi šla zas dál.  
A já jako hloupý dlouze  
jenom stál a v marné touze  
pohledem tě sledoval._

_A teď vím, že tenkrát byla  
na dosah má blaženost!  
Dvě tři slůvka trochu milá,  
trochu vroucí postačila,  
abych ji měl na věčnost._

_A teď vím, že moje sázka  
je už navždy ztracená…  
V srdci cosi těžce praská:  
moje bledá, mroucí láska,  
všech nadějí zbavená._
