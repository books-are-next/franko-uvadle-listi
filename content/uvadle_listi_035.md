---
title: ''
contentType: prose
---

Padá, padá, padá sníh.

_Ze studené tůně nebe  
v myriádách slétají  
motýlkové, z nichž to zebe,_

_jednotvární jako žal,  
mraziví jak špatný osud;  
postýlají pole, háj,  
všechno to, co žilo dosud._

_Bílý plášť, plášť mlčení,  
umrtvení, zapomnění,  
přikryl vše a svírá vše  
po nejhlubší kořen v zemi._

_Padá, padá, padá sníh.  
Plášť je těžší než ta hlína…  
Mladý oheň v smutné duši  
bliká, slábne, dohasíná._
